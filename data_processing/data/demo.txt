lind
lind_1
In transitum regis Caroli Gustavi per mare Balticum glacie constrictum anno 1658
Marte satos Sveones prisci sensere Gothosque,
Traditur et Boreae Mars habitasse lares.
Quo non arma tulit pugnax septentrio? Quis non
Incubuit mundi gens animosa plagis?
Crebrius inprimis vicino cardine moti
Irarum nimbi detonuere graves:
Praelia quis nescit vel bellatricia rostra
In gremio Baltes in Boreaeque sinu?
Sed superat veteres sors nostra novissima casus:
Vidimus hoc aevo bella stupenda magis.
Post domitos populos, post regna impleta tropaeis,
Qua vagus effusa Vistula mole fluit.
Pergebat Cimbras Carolus Gustavus ad oras,
Ulturus ruptam per fera bella fidem:
Jamque rates Pelago vecturas castra parabat,
Allatura moram frigora sola timens:
Fit compos voti Rex per contraria votis,
Dum fuit in nostris partibus acris hiems;
Sidere praegelido mox Arctos inhorruit omnis,
Atque incrustatas consolidavit aquas.
Vertitur in Pontem Pontus, laquearque fit aequor,
Inque soli speciem cogitur omne salum.
Persultant aciem florentes aere catervae,
Arctoasque acies marmora salsa ferunt:
Magnanimus laetas ductat Rex ipse cohortes,
Insolitumque suis per freta monstrat iter.
Aenea cornipedum fixos terit ungula fluctus,
Per vitreos campos agmina cana meant.
Si gessit triplici praecordia juncta metallo,
Qui docuit primus caerula ferre ratem;
Pectora quae fuerint, quamque impavidissima nostris,
Qui nulla calcant aequora strata trabe!
Non vos, Isacides, divina potentia solos,
Nos quoque praesenti nobilitavit ope:
Illinc seu gemini, sublimia flumina, muri
Erecta, et sicco sunt vada tacta pede.
Pensilis hinc fornix et pons christallinus undas
Induit insuetum his imposuitque jugum;
Neutris fluxa fldes elementis, consita neutris
Neptuni movit turbine bilis aquas.
Utraque gens victis illustrior hostibus egit,
Utraque gens terris ditibus aucta fuit.
Quaeris, cur similes referant miracula casus?
Utraque gens nixa est, utraque causa, Deo.

columb
columb_1
In nuptias dn. Urbani Hi√§rnes et Mariae Swaans (1676)
Suaviloquens Urbane, pater cui certus Apollo
Et chelyn et medicae munera donat opis,
Qui tuus est candor, veniam concede sodali,
Carmina si meritis fers leviora tuis.
Acta mihi tecum nitidae pars magna juventae
Mille recognoscit seria, mille jocos.
Recta fides aequas tenuit sine crimine leges,
Nec minuit gratas ulla querela vias.
Nunc animo repetenti eadem se magna voluptas
Ingerit, et rursum gratia densa subit.
Jure tuus possit thalamus meliore sonari
Carmine, cui roseas fert Venus ipsa faces;
Sed ligat insolito mihi pectora frigore torpor,
Segnis et in toto corpore sensus hebet.
Lassa valetudo tibi se commendat amici;
Tu mihi me, Musis tu quoque redde meis.
Cum dederis sponsae sua tempora, scribe sodali,
Quid lapsas vires restituisse queat;
Sic neque, quod doleat, conjux neque amicus habebit,
Laudabitque fidem laetus uterque tuam.

lager
lager_1
In Obitum Johannis Iser, Praepositi et Pastoris in Fryksdahlen Vermelandiae (1689)
Ergo tuum sine me ducetur funus ISERI?
Officiumque pium sors mihi saeva negat?
Me sine tam charis complebitur ossibus urna?
Ultima nec cineri munera ferre licet?
Ast absens lacrymas et carmen flebile fundo,
Quale dolor dictat, quale ministrat amor.
Eminus haec veteri persolvere justa Magistro,
Et procul exsequias, qua licet, ire paro.
Upsalides mecum certant moerore Camenae,
Magna quibus quondam curaque spesque fuit.
Alternis illae juvenem fovere lacertis,
Nectar et alterna saepe dedere manu.
Illae florentem fronti posuere corollam,
Cum gregis Aonii gloria magna foret.
Optabantque sibi columen sedemque parabant,
Et secum longas increpuere moras.
Dilectum sed terra parens poscebat alumnum,
Laeta sibi tantum se genuisse decus.
Formandumque suae florem dedit alma juventae,
Auspicium multis plausibus illud erat.
Nullius ore magis profecit patria pubes,
Et magis a nulla pendula voce fuit.
Hoc Duce Romanae sentiri gratia Suadae
Coepit, et a tenera plenius aure bibi.
Hoc duce non solitum juvenilia pectora cultum
Hausere, et studiis incaluere suis.
Patria sis testis, meritasque nec abnue laudes.
Plus quam Fama sciat, praestitit ille Tibi.
Saepius oblatos ultro neglexit honores.
Ut tibi serviret, se minor ille fuit.
Majorisque capax fortunae substitit infra,
Fastus et ambitio tam procul omnis erat.
Sustinuit multos tot taedia ferre per annos,
Nec piguit sortis, quamlibet arcta foret,
Donec jam fessum, cum serior adforet aetas,
Gaudenti excepit terra Frycana sinu.
Haec fuit emeritae statio sperata senectae,
Sed nimium nobis heu! brevis illa fuit.
Invidit pravis mors pectus amabile terris,
Cui dederat victas Livor et ipse manus.
Parca virum invidit, sed non tamen abstulit omnem.
Sculpta piis animis ejus imago manet.
Ibit in exemplum, seroque canetur ab aevo,
Aurea quae potuit secla decere, fides,
Et placidi mores, et dignus marmore candor,
Et mixtus miti cum gravitate lepos.
Tu vero aethereis dignissima sedibus hospes
Salve, anima, aeternis nunc satianda bonis.

